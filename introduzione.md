# :m 2019 - Relazione di Impatto

Il 2019 segna un anno di crescita importante per mondora: siamo passati dal considerare esclusivamente l'impatto "aziendale" fino al 2018, al costruire insieme ed integrare all'interno dell'azienda l'impatto personale che ogni dipendente porta sul luogo di lavoro. Inoltre abbiamo consolidato ed ampliato la stipulazione di Accordi di Interdipendenza, estendendo questa pratica a tutti i nostri clienti, fornitori e collaboratori occasionali. Questi sono cambiamenti importanti che permettono all'azienda stessa di evolvere verso una maggior coscienza dell'insieme delle forze che la guidano nella ricerca della creazione di impatto positivo e del numero di stakeholders coinvolti in questo processo.

Il focus di quest'anno è stato infatti quello di coinvolgere maggiormente le persone che sono il cuore dell'azienda e dare spazio alle iniziative ed idee di ognuno. Questo approccio ha prodotto dei risultati molto interessanti che vanno ben oltre l'impatto che l'azienda può creare attingendo solo dal lavoro di chi si occupa principalmente di questi temi nel quotidiano. Abbiamo infatti toccato aspetti quali la disabilità, la psicologia, l'accessibilità, l'inclusione sociale. Grazie a queste iniziative mondora ha potuto tessere importati relazioni con vari stakeholders, organizzazioni non-profit, imprenditori e altri esperti di settore con cui ha collaborato nella realizzazione di progetti e workshop volti alla creazione di impatto.

L'impatto personale portato dalle persone dell'azienda va a sommarsi all'impatto che l'azienda crea attraverso il proprio core business, con gli Accordi di Interdipendenza e con progetti mirati al territorio locale. Molti dei prodotti software di mondora sono costruiti sulla base del benefit by design, ovvero la creazione di impatto positivo viene integrata già nelle fasi iniziali di design del prodotto. Questo permette di sviluppare software che produce benessere già dalla prima release, considerando fattori come l'accessibilità, la sostenibilità ambientale, l'etica. Inoltre l'azienda, insieme ai propri clienti e fornitori, porta avanti vari progetti legati al territorio e alla comunità locale Valtellinese e non solo.

mondora si basa sul framework dei Sustainable Development Goals delle Nazioni Unite per classificare e monitorare il benessere che produce. Particolare attenzione è posta sui goals 8, 9, 12 e 17, e l'azienda si impegna a considerare tutti i 17 punti. Gli SDG e i relativi subgoals vengono associati alle cinque aree del B Lab Assessment, andando a creare una lista di Objectives and Key Results e target specifici condivisi con tutti all'interno dell'azienda e verso cui tutti i dipendenti lavorano insieme. Allo stesso modo, l'azienda considera i goals verso cui c'è più lavoro ancora da fare e analizza le proprie operazioni di business per identificare le aree in cui si genera un impatto negativo, così da potersi focalizzare sul miglioramento continuo in tutti gli aspetti dell'operato aziendale.

Il lavoro e l'impegno costante di tutti all'interno dell'azienda ha permesso a mondora di ricevere quest'anno quattro diversi **Best for the World Awards**, nelle categorie Changemakers, Community, Governance e Overall. Nei capitoli seguenti descriveremo le pratiche aziendali che hanno portato a questi riconoscimenti internazionali.

